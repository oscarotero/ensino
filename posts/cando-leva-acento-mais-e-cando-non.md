---
title: Cando leva acento mais e cando non?
summary: Hai unha morea de recursos na rede en que se ocupan desta cuestión.
tags:
  - post
  - semana-6
eleventyExcludeFromCollections: true
---
Abaixo deixo as ligazóns a dous moi útiles:

Vídeo do #DígochoEu: Non confundas "mais" e "máis"
<iframe width="560" height="315" src="https://www.youtube.com/embed/x69KcvDzAyY" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

Post sobre esta palabra no blog **Dúbidas do galego**: [Mais](https://dubidasdogalego.wordpress.com/2012/05/28/mais/)

Un truco moi eficaz para acertarmos á hora de acentuarmos esta palabra é lembrármonos de que ***máis* sempre leva acento, non sendo en dous casos**:

**1. Cando *mais* é unha conxunción adversativa.**

> Ex.: Ten moitos méritos, *mais* non os suficientes para oposto.

Saberemos que se trata dunha conxunción adversativa, se a podemos substituír por *pero*.

> Ex.: Ten moitos méritos, *pero* non os suficientes para o posto.

**2. Cando é unha conxunción copulativa. Neste caso pode ir soa ou dentro da locución *e mais.***

> Ex.: Eu *mais* ti entendémonos ben.
>
> Ex.: Fíxoo Xoán *e mais* un amigo.

Saberemos que é unha conxunción copulativa, se a podemos substituír pola conxunción *e* e o significado da oración non varía.

> Ex.: Eu *e* ti entendémonos ben. 
>
> Ex.: Fíxoo Xoán *e* un amigo.

No resto dos casos, que son os máis ;-), *máis* leva acento.

Aínda que *máis* leva acento a maioría das veces, non acontece o mesmo con *[ademais](http://www.crtvg.es/informativos/non-escribas-ademais).* Como moi ben explica Esther no vídeo do #DígochoEu: ***ademais* nunca se acentúa**, porque é unha palabra aguda que acaba en ditongo decrecente.

- - -

## Exercicios

1. Acentúa *mais* cando corresponda:

* Burela é un dos portos mais importantes da costa cantábrica.
* Sempre quere mais, nunca ten abondo.
* Ía dicir unha cousa, mais vou calar a boca.
* As mais das veces non sei o que dicir.
* Á cea veño eu só, os mais foron ver o partido.
* Sete mais tres son dez.
* Que traxe mais elegante levas!
* Deixou a mais da comida no prato.
* Estou moi cansada, non quero traballar mais.
* Non tes mais que pedilo e é teu!
* Había mais de dez persoas á porta.
* Temos que axudar aos que mais o necesitan.

<details>
<summary>Ver solucións</summary>

* Burela é un dos portos **máis** importantes da costa cantábrica.
* Sempre quere **máis**, nunca ten abondo.
* Ía dicir unha cousa, **mais** vou calar a boca.
* As **máis** das veces non sei o que dicir.
* Á cea veño eu só, os **máis** foron ver o partido.
* Sete **máis** tres son dez.
* Que traxe **máis** elegante levas!
* Deixou a **máis** da comida no prato.
* Estou moi cansada, non quero traballar **máis**.
* Non tes **máis** que pedilo e é teu!
* Había **máis** de dez persoas á porta.
* Temos que axudar aos que **máis** o necesitan.

</details>
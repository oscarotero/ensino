---
title: Desculpa, non estou a entender
summary: 11 falsos amigos do galego no español
tags:
  - lexico
draft: false
---
### 1. Año

Un **año** só pode ser en galego a cría da ovella, porque para falarmos do período de tempo de 365 días temos xa **ano**.

![](/img/año.jpg)

### 2. Berro

Na nosa terra, un **berro** é un grito ou un bramido.

![](/img/berro.jpg)

As ensaladas facémolas con **agróns**, mais non só, tamén poden levar: leituga, [herba dos cóengos](https://portaldaspalabras.gal/lexico/mira-que-din/herba-dos-coengos/), eiruga (*rúcula* en español), escarola...

![](/img/agron.jpg)

### 3. Gallo

Un **gallo** é a parte que sae do tronco dunha árbore ou arbusto. *Póla* e *rama* son sinónimos.

![](/img/gallo.jpg)

Os que encontramos no galiñeiro ou pousados no poleiro son **galos**, cun só *l.*

![](/img/galo.jpg)

### 4. Grúa

Na Galiza, unha **grúa** é a femia do *grou,* ou sexa, unha ave.

![](/img/grua.jpg)

A máquina cun brazo que permite levantar e mover grandes pesos é un **guindastre**.

![](/img/o_guindastre.jpg)

### 5. Niño

Un **niño** é a estrutura que as aves constrúen para poren os ovos e criaren.

![](/img/niño.jpg)

Para chamarmos os humanos de pouca idade, os galegos usamos outras palabras: **neno**, **meniño**, **rapaz**, **cativo** ou **pícaro**. Non cres que é paradoxal que, sendo o noso un país tan envellecido, existan tantas formas para nomearen as crianzas.

![](/img/neno.jpg)

### 6. Rato

Un **rato** é un roedor, un substantivo que, igual que aconteceu en inglés, ampliou o seu significado e acabou por dar nome tamén ao periférico do computador.

Mais rato non se pode usar en galego para referirse a un período de tempo curto. Para iso temos  **momento**, **instante**, **intre**, **pedazo** ou **bocado**.

![](/img/rato_animal.jpg)



### 7. Rubia

Unha **rubia** ou, mellor aínda, unha **roiba** é unha muller co cabelo vermello ou alaranxado.

![](/img/roiba.jpg)

\
As persoas que teñen o cabelo de cor dourada son **louros** ou **louras**. E, si, se fores a un bar, o que tes que pedir é unha *loura* ou unha *cervexa loura.*

![](/img/loura.jpg)

### 8. Seta

As **setas** son os proxectís que se lanzan por medio dun arco.

![](/img/setas.jpg)

O que imos apañar ao monte no outono é outra cousa: **cogomelos**.

![](/img/cogomelos.jpg)

### 9. Toro

**Toro** é unha tallada, un pedazo de carne ou de peixe. Tamén se lle chama así ao tronco dunha árbore.

![](/img/toro_salmon.jpg)

O animal que, infelizmente, continúa a morrer na arena de moitas prazas é o **touro**.

### 10. Torta

En galego, unha **torta** é unha sobremesa, concretamente, un tipo de bolo doce que se toma ao final dunha comida.

![](/img/torta_bolo.jpg)

Para nos referir ao golpe dado coa man aberta na cara, a forma máis usada talvez sexa **labazada**. Con todo, non é a única, temos tamén **lapote**, **sopapo** ou **zafranada**.

![](/img/labazada.jpg)

### 11. Zorra

A **zorra** é o vehículo utilizado para nos deslizarmos sobre a neve ou o xeo.

![](/img/zorra.jpg)

O nome deste animal en galego é **raposa** e, non, non ten esa connotación negativa que ten no español. Ao *raposo* asócianse valores como a astucia e a intelixencia, mais non ese. Formas equivalentes en galego para o insulto serían **pendanga**, **coiro** ou **candonga**.

![](/img/raposa.jpg)
---
title: 11 países europeos que non temos claro como chamar en galego
summary: >-
  Neste post falamos sobre a forma correcta de nomearmos 10 países da Europa e
  os seus respectivos habitantes.
tags:
  - lexico
draft: false
image: ''
show_toc: false
---
## Comezamos!

### 1. Alemaña: alemán - alemá / alemáns - alemás

É un erro bastante habitual vermos mal escrito o nome deste país e tamén o dos seus nativos. As razóns? A nosa é unha lingua aínda sen normalizar e hai bastantes galegos que descoñecen moitas das formas do estándar (este é un exemplo) e tamén regras gramaticais básicas, como as de formación do plural e do feminino.

### 2. Noruega: noruegués - norueguesa

No caso do país nórdico, a confusión prodúcese só á hora de falarmos dos seus habitantes, quen normalmente son chamados *noruegos,* como en español, e non *noruegueses* e *norueguesas,* como debe ser en bo galego e tamén en bo portugués (*norueguês* e *norueguesa,* como o *e* é fechado, eles márcano cun acento circunflexo).

### 3. Dinamarca: dinamarqués - dinamarquesa

A mesma cousa acontece coa Dinamarca. Aquí, a pesar de estaren admitidas as formas *danés* e *danesa* en galego, é máis recomendábel optarmos polas voces *dinamarqués* e *dinamarquesa,* comúns a toda a lusofonía.

### 4. Romanía: romanés - romanesa

Con certeza, a campioa absoluta nestas olimpíadas do erro é a Romanía. O motivo é que os termos en galego difiren dos usados polos nosos veciños. Dos utilizados polos españois, xa que en España todos os nacidos na *Rumanía* son chamados *rumanos,* e tamén dos dos portugueses, quen chaman *Roménia,* ao país, e *romenos* e *romenas,* aos oriúndos do lugar.

### 5. Países Baixos: neerlandés - neerlandesa

A confusión neste caso débese a que se popularizou a designación dunha parte do país: *Holanda,* para se referir a todo o conxunto. Porén, se quixermos ser rigorosos, debemos usar *Países Baixos* para o estado e *neerlandeses* ou *neerlandesas* para falarmos dos habitantes deste reino.

### 6. Belarús: belaruso - belarusa / bielorruso - bielorrusa

É posíbel ignorares que as formas *bielorruso* e *bielorrusa,* presentes aínda na maior parte das linguas faladas do mundo e admitidas tamén en galego, derivan do nome ruso do topónimo. Como en 1991, coa independencia do país da antiga Unión Soviética, o estado pasou a ser a *República de Belarús,* ten toda a lóxica chamalos *belarusos* e *belarusas,* tal e como é o seu desexo.

### 7. República Moldova: moldovo - moldova

Aínda que *Moldavia* é a forma máis común na rúa, a denominación oficial do país en galego é *República Moldova*. Por coherencia co nome do lugar, os seus cidadáns son *moldovos* e *moldovas.*

### 8. Austria: austríaco - austríaca

Ninguén ten dúbidas relativamente ao nome do país, no entanto, non se pode afirmar o mesmo do seu xentilicio. O problema neste caso é a pronuncia, dado que *austríaco* é unha palabra esdrúxula e non grave. Non te esquezas, por tanto, de colocares sempre o acento gráfico no *i.*

### 9. Bosnia (e Hercegovina): bosníaco - bosníaca

O acento tamén é un problema á hora de falarmos dos naturais da *Bosnia e Hercegovina.* O correcto en galego é *bosníaco* e *bosníaca* e non *bosnio* nin *bosnia*, como en español. En portugués están admitidas as dúas formas.

### 10. Ucraína: ucraíno - ucraína

Infelizmente, a denominación do país e da súa xente popularizouse no momento en que a Rusia invadiu o país no día 24 de febreiro de 2022. Non foron as únicas formas, porque nos telexornais axiña comezaron a aparecer moitos outros topónimos cada vez que os correspondentes informaban do desenvolvemento da guerra. Poucos días despois, ficamos a saber que o Seminario de Onomástica da RAG aprobara a adaptación ao galego de todos estes topónimos que aparecen no [mapa](https://academia.gal/documents/35271/437915/2022.03.08_01_01.jpg/61e8b461-4dd3-a7dc-9258-e881b462e542).

Se tiveres curiosidade, podes ver a explicación do Gabri Fuentes en [\#MenosDunMinuto](https://youtube.com/shorts/TfpRTQokd_U?feature=share) ou leres o *post* sobre o proceso de fixación: [O Seminario de Onomástica aproba a adaptación dos nomes da capital e doutras cidades ucraínas](https://academia.gal/-/o-seminario-de-onom-c3-a1stica-aproba-a-adaptaci-c3-b3n-dos-nomes-da-capital-e-doutras-cidades-ucra-c3-adnas)

Neste caso, o galego afástase do portugués, que ten *Ucrânia* para o país, e *ucraniano* e *ucraniana* para as persoas nativas.

### Iugoslavia: iugoslavo - iugoslava

Xa sei que a *Iugoslavia* non é máis un país europeo, porén, decidín incluílo porque tanto a denominación do estado como a dos seus habitantes acostuman aparecer mal escritas en moitas ocasións. Como é sabido, após ser dividida em 1991, a antiga Iugoslavia deu orixe a 7 estados cos seus respectivos xentilicios:

1. *Eslovenia: esloveno - eslovena*
2. *Croacia: o/a croata*
3. *Bosnia (e Hercegovina): bosníaco - bosníaca*
4. *Montenegro: montenegrino - montenegrina*
5. *Serbia: serbio - serbia*
6. *Kosovo: o/a kosovar*
7. *Macedonia do Norte: macedónico - macedónica* ou *macedonio - macedonia*

   Esta antiga república da Iugoslavia que declarou a independencia em 1991, ten este nome desde un acordo coa Grecia -país en que tamén hai unha rexión chamada Macedonia- em 2018.

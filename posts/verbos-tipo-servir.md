---
title: " Verbos tipo sentir"
tags:
  - verbos_con_alternancia_vocálica
draft: false
---
Os verbos como *sentir* presentan unha variación tripla no vocalismo da raíz *(s**e**nt-):* 

* en posición átona o *e* sempre é fechado \[e] (agás no presente do subxuntivo); 
* en posición tónica hai *e* aberto \[ɛ] na 2ª e na 3ª persoa do singular e na 3ª do plural do presente do indicativo e *i*  na 1ª do singular do presente do indicativo, na 2ª do singular do imperativo e en todo o presente do subxuntivo.

## Lémbrate!

Os tempos con irregularidades son unicamente tres:

Presente do indicativo

* s**i**nto
* s**e**ntes \[ɛ]
* s**e**nte \[ɛ]
* s**e**ntimos \[e]
* s**e**ntides \[e]
* s**e**nten \[ɛ]

Presente do subxuntivo

* s**i**nta
* s**i**ntas
* s**i**nta
* s**i**ntamos
* s**i**ntades
* s**i**ntan

Imperativo

* s**i**nte
* s**e**ntide

O mesmo paradigma é o dos verbos *ferir, mentir, servir, seguir* e dos seus derivados e compostos: *malferir; desmentir; asentir, consentir, resentir; conseguir, perseguir* e *proseguir.*

## Repara!

*Conferir, inferir* etc. non son derivados de *ferir*.

## Exercicios

Completa os espazos cos verbos no presente do indicativo:

1. A escola pública <e-answer>serve</e-answer> (servir) para formar cidadáns críticos.
2. Os cazadores e os pescadores <e-answer>menten</e-answer> (mentir) con frecuencia sobre as súas proezas.
3. Un alumno mata un profesor e <e-answer>fere</e-answer> (ferir) outras cinco persoas nos Estados Unidos de América.
4. 77 % das persoas non <e-answer>consegue</e-answer> (conseguir) identificar o antibiótico que toma.
5. O goberno francés <e-answer>prosegue</e-answer> (proseguir) os seus esforzos diplomáticos para tentar evitar a execución do preso.
6. Todas as persoas <e-answer>perseguen</e-answer> (perseguir) a felicidade.
7. O mercado europeo é un dos que máis se <e-answer>resente</e-answer> (resentir) coa persecución política aos diésel.
8. As forzas políticas que apoian, <e-answer>consenten</e-answer> (consentir) e toleran esta decisión son cómplices e responsábeis perante o pobo.
9. <e-answer>Sirvo</e-answer> (servir) unha media de 500 comidas diarias e funciona todo ás mil marabillas. (Eu)
10. Case todas as persoas <e-answer>menten</e-answer> (mentir) no currículo.
11. O xogador dixo que xa se <e-answer>sente</e-answer> (sentir) mellor.

<e-validate>Verifica as respostas</e-validate>

## Presta atención!

### Primeiro

Aínda que a vogal temática da maioría das formas do presente do indicativo é *\-e-:* *s**e**ntes, s**e**nte, s**e**ntimos, s**e**ntides, s**e**nten,* a primeira persoa é *s**i**nto,* con *\-i-*. A ver, é certo que o erro máis habitual, e o que debes evitar, é dicir *\*sintes, \*sinte* e *\*sinten,* mais tamén hai falantes aos que o contacto coas formas correctas do estándar os leva a pensar que a P1 segue o mesmo padrón de conxugación. Isto é o que explica, por exemplo, que os Verto anden a cantar este retrouso:

*Xa non podo deixar de pensar*\
*en como o mundo non para*\
*e eu **\*sego** igual.*

<iframe width="560" height="315" src="https://www.youtube.com/embed/Ponwjk2X720" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

Cantas saudades temos de Verto! Tiña que ser dito e foi dito! 

### Segundo

A vogal temática tamén é *\-i-* en todas as formas do presente do subxuntivo *(s**i**nta, s**i**ntas, s**i**nta, s**i**ntamos, s**i**ntades, s**i**ntan)* e na segunda persoa do singular do imperativo *(s**i**nte).*

As persoas que din *senta, sentas...* moi probabelmente están a cometer un erro por ultracorrección. Saben que as formas correctas son *sente, sentes...* e adecúan as formas do subxuntivo a ese modelo. O problema é que a conxugación deste tipo de verbos non é completamente regular, como acabas de ver, hai excepcións.

E non fica por aquí a cousa, porque os verbos tipo *sentir* causan tamén algunha dor de cabeza aos galegos á hora de falaren portugués. A razón neste caso é a P2 do imperativo, que en portugués é *sente* e non *sinte.* Lémbrate disto a próxima vez que vaias a Portugal.

## Exercicio

Completa os espazos cos verbos no presente do subxuntivo ou no imperativo:

1. É Nadal, mais non se <e-answer>sinta</e-answer> (sentir) obrigado a estar feliz (vostede).
2. O presidente do Consello di que non hai garantías de que a Unión Europea <e-answer>consiga</e-answer> (conseguir) evitar a saída británica.
3. Se for mentira, <e-answer>desmintan</e-answer> (desmentir) (vostedes).
4. Estar en forma sen saír da casa? <e-answer>Siga</e-answer> (seguir) estas 8 canles de Youtube (vostede).
5. O presidente aprobou unha lei que permite aplicar a pena de morte a calquera individuo que mutile, <e-answer>fira</e-answer> (ferir) ou mate outra persoa.
6. Non me <e-answer>mintas</e-answer> (mentir), por favor, o xefe de estudos contoumo todo. (ti)
7. A relación sexual cun menor é sempre un delito contra el, aínda que <e-answer>consinta</e-answer> (consentir).
8. Os estados da UE preparan sancións contra Turquía, caso <e-answer>prosiga</e-answer> (proseguir) cos seus plans de explotación de gas e petróleo.
9. Os médicos loitan por un servizo de saúde que <e-answer>sirva</e-answer> (servir) os intereses dos doentes.
10. Se me quixer perseguir, que me <e-answer>persiga</e-answer> (perseguir).
11. Se ves mensaxes de erro utilizando os nosos programas, <e-answer>sigue</e-answer> (seguir) as instrucións.

<e-validate>Verifica as respostas</e-validate>
---
title: Verbos tipo consumir
tags:
  - verbos_con_alternancia_vocálica
draft: false
---
Presta atención ás dúas formas do verbo *consumir: consomes* e *consume* que aparecen neste anuncio do Cluster do Audiovisual Galego: 

<iframe width="560" height="315" src="https://www.youtube.com/embed/Gt4GGbT7IBo" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

*Consumir* é un deses verbos con alternancia vocálica. Pertence ao grupo dos verbos en *\-u... ir,* que presenta unha alternancia tradicional *u/o:* \[ɔ] nas persoas 2ª e 3ª do singular e 3ª do plural do presente do indicativo, \[u] no resto do paradigma *(consumía, consumiches, consumira, consumiremos, consumiriades, consuma, consumises, consumirmos, consume, consumir, consumido, consumindo).*

## Lémbrate!

Todas as formas do verbo teñen *u,* agás 3 do presente do indicativo:

* consumo
* consomes \[‘ɔ]
* consome \[‘ɔ]
* consumimos
* consumides
* consomen \[‘ɔ]

Conforme este modelo, conxúganse tamén os seguintes verbos: *acudir, bulir* (e *rebulir), cubrir* e derivados (*descubrir, encubrir, recubrir), cumprir* “ser mester”, *cuspir, durmir, engulir, fundir* “render”, *fuxir, lucir* e derivados (*deslucir, entrelucir, relucir, translucir, tremelucir), mulir, muxir, pulir, ruxir, sacudir, subir, sufrir, sumir* (e os seus derivados *consumir* e *ensumir), tusir, ulir, urdir, xunguir, xurdir.*

## Exercicio

Completa os espazos cos verbos no presente do indicativo:

1. O Servizo Galego de Saúde non <e-answer>cobre</e-answer> (cubrir) as limpezas dentais.
2. As comunidades negra e indíxena <e-answer>sofren</e-answer> (sufrir) discriminación no Brasil actual.
3. O ferro eléctrico é un dos aparellos domésticos que máis enerxía <e-answer>consome</e-answer> (consumir).
4. Eu <e-answer>tuso</e-answer> (tusir) porque estou con catarro.
5. Por que os xogadores de fútbol <e-answer>cospen</e-answer> (cuspir) tanto?
6. Din que Nova York é a cidade que nunca <e-answer>dorme</e-answer> (durmir).
7. Moitas persoas <e-answer>engolen</e-answer> (engulir) a comida sen mastigar.
8. El <e-answer>sobe</e-answer> (subir) sempre polas escaleiras porque vive no primeiro andar.
9. <e-answer>Cómpre</e-answer> (cumprir) facérmolo traballo hoxe.
10. Podo gritar o que quixer, que ninguén <e-answer>acode</e-answer> (acudir).
11. A Historia <e-answer>xorde</e-answer> (xurdir) da necesidade dos homes de explicaren as súas orixes.

<e-validate>Verifica as respostas</e-validate>

## Agora que sabes isto, non cometas erros por ultracorrección!

Como a forma da P2 do presente do indicativo é *consomes,* moitas persoas cren que a segunda vogal da raíz da P2 do imperativo tamén é un *o*. Non é! As formas do imperativo teñen un *u:*

*consume ti*

*consumide vós*

Para esclareceres calquera dúbida, fai o seguinte exercicio.

## Exercicio

Completa os espazos coa P2 dos verbos no presente de indicativo ou no imperativo segundo corresponda:

1. <e-answer>Sube</e-answer> (subir) ao segundo andar e espérame no meu gabinete.
2. O médico díxoche que <e-answer>consomes</e-answer> (consumir) demasiados alimentos ultraprocesados.
3. <e-answer>Durme</e-answer> (durmir) dunha vez, que mañá tes que madrugar.
4. Se ouvires un berro, <e-answer>acude</e-answer> (acudir).
5. <e-answer>Sobes</e-answer> (subir) comigo no ascensor? (Ti)
6. Ti non <e-answer>dormes</e-answer> (durmir) por causa do estrés.
7. Visita Galicia e <e-answer>descubre</e-answer> (descubrir) os seus segredos.
8. Que tarde é! <e-answer>Bule</e-answer> (bulir), imos chegar atrasados.
9. Ti <e-answer>sofres</e-answer> (sufrir) porque queres. Se eu fose ti, deixaba o traballo.
10. Coida da túa saúde, <e-answer>consume</e-answer> (consumir) produtos ecolóxicos.
11. Ti non <e-answer>boles</e-answer> (bulir) nada planando patacas.

<e-validate>Verifica as respostas</e-validate>